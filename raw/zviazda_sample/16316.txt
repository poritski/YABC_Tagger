У наступным, 2009 годзе, спаўняецца 965 гадоў з часу верагоднага заснавання старажытнага
Наваградка, 250 гадоў з часу выхаду ў свет першай кнiгi пра яго гiсторыю (Львоў,
1759) i 65 гадоў з дня вызвалення горада ад фашысцкай акупацыi.
PAR
Грамадскасць i ўлады Навагрудка рыхтуюцца годна сустрэць гэтыя гiстарычныя даты:
працягнуць увекавечанне iмёнаў выдатных людзей, звязаных са шматвяковай гiсторыяй
Наваградчыны, правядуць шэраг цiкавых мерапрыемстваў, якiя зробяць свой славуты
горад яшчэ больш прыгожым, утульным i прывабным для яго жыхароў i гасцей.
PAR
Нядаўна ў горадзе быў устаноўлены помнiк Елiсею Лаўрышаўскаму (скульптар Г.В.
Буралкiн), легендарнаму заснавальнiку першага на Наваградчыне манастыра. У будынку
былой беларускай гiмназii (СШ № 1) адкрыты музей Барыса Кiта, знакамiтага яе выпускнiка.
Рэгулярна праводзяцца святы горада, сярэднявечнай культуры, рыцарскiя турнiры,
ладзяцца розныя выставы, значную культурна-асветнiцкую працу ажыццяўляюць два
музеi — гiстарычна-краязнаўчы i Адама Мiцкевiча.
PAR
Мы, ураджэнцы Наваградчыны, патрыёты роднага краю i беларускай краiны, шчыра
зацiкаўленыя ў далейшым усебаковым развiццi i росце iмiджу роднага горада, цалкам
падтрымлiваем намер мясцовых уладаў i грамадскасцi горада ўзвесцi ў Навагрудку
помнiк вялiкаму князю i каралю Мiндоўгу, заснавальнiку Вялiкага Княства Лiтоўскага,
Рускага i Жамойцкага.
PAR
Ён сапраўды быў незвычайнай гiстарычнай асобай, мужным воiнам, умелым палiтыкам,
выдатным дзяржаўным дзеячам. У надзвычай цяжкiх гiстарычных умовах Мiндоўг змог
закласцi фундамент магутнай еўрапейскай дзяржавы, якая адыграла лёсавызначальную
ролю ў гiсторыi лiтоўскага i беларускага народаў. Упэўнена можна сцвярджаць, што
без палiтычнага аб’яднання раздробленых лiтоўскiх i беларускiх земляў, ажыццёўленага
ў ХIII—ХIV стагоддзях гэтым князем i яго паслядоўнiкамi, наўрад цi змаглi б канчаткова
сфармiравацца i захавацца ў гiсторыi як асобныя этнасы гэтыя народы i наўрад змаглi
б стварыць такую багатую i самабытную культурную спадчыну. I вельмi справядлiва
i слушна будзе ўвекавечыць у помнiку iмя Мiндоўга менавiта ў Навагрудку — горадзе,
якi стаў першай сталiцай Вялiкага Княства Лiтоўскага i дзе Мiндоўг быў каранаваны
ў 1253 годзе.
PAR
Думка аб узвядзеннi ў Навагрудку помнiка Мiндоўгу была ўпэўнена выказана, пераканаўча
абгрунтавана i цалкам падтрымана яшчэ ў 2003 годзе на Мiжнароднай навуковай канферэнцыi,
якая праводзiлася ў Навагрудку i была прысвечана 750-годдзю каранацыi гэтага князя.
Увасобiць жа яго вобраз пагадзiўся вядомы беларускi скульптар Г.В. Буралкiн, якi
ўжо зрабiў папярэднi праект коннай скульптуры Мiндоўга.
PAR
Манумент Мiндоўгу ўдала спалучыцца з iншымi помнiкамi i гiстарычнымi славутасцямi
Навагрудка, несумненна, упрыгожыць гэты горад, дадаткова ўзнiме яго iмiдж як аднаго
з вядучых турыстычных цэнтраў нашай краiны i паспрыяе яшчэ большай турыстычнай
прыцягальнасцi горада. Нагадаем таксама, што ў 2010 годзе спаўняецца 600 гадоў
з дня славутай Грунвальдскай бiтвы, у якой важкi ўклад у агульную перамогу над
ворагам унеслi i гераiчныя рыцары Наваградскай зямлi.
PAR
Намер узвесцi манументальны помнiк заснавальнiку ВКЛ сведчыць, што ў Навагрудку
добра ведаюць i паважаюць гiстарычнае мiнулае нашага народа, справядлiва аддаюць
належнае выдатным дзеячам беларускай гiсторыi i культуры i не на словах, а на
справе клапоцяцца аб умацаваннi нацыянальна-патрыятычнай свядомасцi сваiх грамадзян
i захаваннi высокага iмiджу свайго старажытнага i маладога горада.