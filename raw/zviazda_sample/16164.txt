Адметнасць гэтага апавядання — ненадакучлiвы i арганiчны гумар. Гумар, якiм поўнiцца
ўсё наша жыццё. Толькi зрэдку каму ўдаецца зiрнуць на сябе збоку. Зiрнуць i ўсмiхнуцца,
як гэта робiць Вiктар Варанец з Гродна.
PAR
Вiктар КАЗЬКО.

SUBTITLE * * * ENDSUBTITLE

На кафедры мне з парога абвясцiлi, што выклiкае дэкан. Што зробiш, пасля лекцыi
я i пайшоў у дэканат. У кабiнеце сядзеў сам дэкан, якi вельмi падазрона ўзрадаваўся
майму вiзiту.
PAR
— Мадэст Пятровiч! Радасць якая, што вы завiталi да нас. Сядайце, калi ласка.
Ну як жыццё, даражэнькi?
PAR
Я сцiпла падзякаваў за клопат.
PAR
— Мадэст Пятровiч, у панядзелак вы з групай студэнтаў едзеце ў калгас на бульбу.
Два тыднi на свежым паветры, вясковая ежа, лёгкi амурчык... Як я вам зайздрошчу!
Рыхтуйцеся.
PAR
I ён, хуценька пацiснуўшы руку, выцiснуў мяне з кабiнета.
PAR
...Ранiцай мы, апошнi ратунак калгасаў, стаялi ў фае ўнiверсiтэта, хвалячыся
адзiн перад адным гумавымi ботамi i харчовымi прыпасамi. Дарослых было сямёра:
тры выкладчыкi i чатыры лабаранткi. Усе з розных кафедраў. Старэйшым з нас па
ўзросце лiчыўся Фядот Мiхалыч — прадстаўнiк кафедры фiзiчнага выхавання. Ён заклапочана
падыходзiў да кожнага i строга пытаўся:
PAR
— З сабой узялi?.. Там можа не быць.
PAR
Усе моўчкi кiвалi галавой. Лабаранткi былi нiчога сабе. Маладзенькiя i даволi
прывабныя. Але канчаткова добра разгледзець iх я не паспеў, бо пратрубiў сiгнал
ад’езду i я пагнаў свой атрад у аўтобус.
PAR
Калгас сустрэў нас у асобе няголенага дзядзькi са смярдзючай цыгаркай у роце.
Адрэкамендаваўшыся загадчыкам участка, на якiм нам давядзецца працаваць, Сымонiк
(так ён назваў сябе, але было гэта прозвiшча цi iмя, нiхто так i не зразумеў)
правёў кароткую тлумачальную гутарку:
PAR
— Студэнты жыць будуць у старой школе, настаўнiкi — па хатах. Харчавацца — у
клубе, там i кухня ёсць. Што запрацуеце, на тое i з’ясце. Як усё выкапаеце, дык
i паедзеце дахаты. Зразумелi?
PAR
Мы зразумелi i пачалi размяшчацца. Будынак старой школы служыў прытулкам для
многiх, вiдаць, пакаленняў капачоў. На даўно не фарбаваных сценах змяшчалася разнастайная
iнфармацыя пра каханне, сэнс жыцця i некаторыя элементы iнтымна-пачуццёвага самавыяўлення...
Апошнiм мазком невядомых мастакоў стала выява аголенай жанчыны з надпiсам ля ног:
"Мне б такую!".
PAR
Раптам праз акно ўбачыў нашых лабарантак. Яны весела нешта (або некага?) абмяркоўвалi,
кiруючыся да рэчкi за школай. Я вырашыў крыху блiжэй пазнаёмiцца з iмi. Але тут
на маiм шляху з’явiўся Фядот Мiхалыч, якi з ходу прапанаваў правесцi агульны сход
кiраўнiцтва атрадамi. Дзяўчатам давялося вяртацца назад. Сабралiся ў хаце, дзе
кватараваў наш аксакал. Адразу было бачна, што з гаспадыняй ён поўнасцю паразумеўся.
Яшчэ маладжавая кабета ўвiшна круцiлася каля плiты, не-не ды i кiдаючы нейкiя
падазрона маслянiстыя позiркi на Фядота Мiхалыча. Ды той i сам адчуваў сябе па-свойску.
Падышоў да гаспадынi, прыабняў яе за магутны стан i небывала пяшчотным голасам
запытаў:
PAR
— Кацярынка, а цi будзе ў нас што на зуб пакласцi?
PAR
Нашы лабаранткi чамусьцi адразу пачырванелi. Кацярынка ж, наадварот, кiнулася
ў камору i хуценька вярнулася з кавалачкам сала i парай салёных агуркоў. Праз
хвiлiну ўсе ўжо сядзелi за накрытым сталом, запрасiлi сесцi i Кацярынку. Кожны
выцягнуў свае прыпасы. Неўзабаве перад намi ўзвышалiся дзве бутэлькi гарэлкi,
адна каньяку, адна самагону i тры вiна. Мне зрабiлася страшна. Тамадой, зразумела,
стаў Мiхалыч.
PAR
— Пiць трэба па нарастаючай, — важна зазначыў ён i адкаркаваў каньяк. Дзяўчаты
тут жа запiшчалi:
PAR
— Нам вiна! Мы не п’ём!..
PAR
— I правiльна, што не п’яце, — пагадзiўся Мiхалыч. — Але каб не зняважыць гаспадара
каньяку, трэба крышачку пакаштаваць. — I ён разлiў бутэльку на ўсiх. Астатнiя
маўчалi, канчаткова заблытаныя паняццем "па нарастаючай".
PAR
— А зараз п’ём за знаёмства. Кожны называе iмя сваё i выпiвае. I так па крузе.
PAR
Аказалася, што сярод нас дзве Юлi, адна Марта, Кацярынка, Мiхалыч, Макар i Мадэст.
Каб не блытацца з Юлямi, светленькую вырашылi называць урачыста Юлiяна. Калi выпiлi
гарэлку i самагон, з’явiлася непераадольнае жаданне заспяваць. Таму адправiлi
ў атрад Макара, каб паглядзеў, цi там парадак, i прыцягнуў гiтару. I вось ужо
Макар лянiва перабiрае струны, лежачы на каленях у Юлiяны, Мiхалыч гучным шэптам
прапаноўвае Кацярынцы паглядзець Вялiкую Мядзведзiцу, а я моўчкi гляджу ў акно
i з сумам думаю, што ўжо занадта стары для гэтых дзяўчатак. Тым часам Мiхалыч,
спынiўшыся на паўслове, па-волатаўску захроп на ложку. Кацярынка клапатлiва прыкрыла
яго нейкай радзюжкай. Цяпер ужо Макар стаў угаворваць Юлiяну зiрнуць на ўсё тую
ж пакутную Вялiкую Мядзведзiцу. Я вырашыў калдыбаць да сябе ў хату. Але ў гэты
момант устала з крэсла Марта.
PAR
— Мадэст Пятровiч, а ў вас ёсць фотаапарат?
PAR
Дзiўнае пытанне, я ж яго паўдня на шыi цягаў.
PAR
— Так, ёсць.
PAR
— А давайце сходзiм i возьмем. Пафатаграфуемся.
PAR
— Дык я i сам схаджу. Нашто табе ногi бiць? — здзiвiўся я. Марта не менш здзiўлена
ўскiнула бровы, але прамаўчала i, апярэдзiўшы мяне, выйшла з хаты.
PAR
Непрыкметна сцямнела. На чыстым небе засмяяўся бяззубы месяц. А маленькiя зорачкi
чамусьцi нагадалi мне службу ў армii. Во дзе было зорачак! Я адчуў, што за свае
жанатыя гады зусiм забыўся, пра што гавораць з маладымi дзяўчатамi. I як з iмi
сябе паводзяць, дарэчы? А вось i дом. Мы цiхенька прайшлi з Мартай у мой пакойчык.
Дзесьцi далёка чуўся здаровы хроп гаспадара. Марта села на ложак, бо крэсла ў
мяне не было. Я сеў побач.
PAR
— I што? — капрызна запытала дзяўчына. У мяне адразу нешта ў галаве перамкнула,
i я, нечакана для самога сябе, загаласiў:
PAR
— "Ноч. Халодная зямлянка. Перастрэлка. Цiшыня."
PAR
— Ты што, дурань? — зацiкаўлена запытала Марта.
PAR
— Не! — з упэўненасцю супакоiў я.
PAR
— А-а-а, — працягнула яна. — Ты хочаш мяне спакусiць такiм чынам?
PAR
— Навошта? — ужо здзiвiўся я.
PAR
— Стары дзед! — канстатавала Марта i выскачыла з пакойчыка. Я хацеў правесцi
яе, але ложак быў такi мяккi, а час такi познi, што, перадумаўшы, завалiўся спаць.
PAR
Ранiцай мяне падняў Мiхалыч.
PAR
— Ну што? — з нейкай надзеяй запытаў ён.
PAR
— Што — што? — перапытаў я.
PAR
— З Мартай што? — стары ажно аблiзнуўся ад нецярпення.
PAR
— Не ведаю. — Я спаць лёг, а яна ж да вас пайшла.
PAR
— Дурань! — упэўнена заявiў Мiхалыч i, канчаткова страцiўшы да мяне iнтарэс,
выйшаў з хаты.
PAR
Калi пасля снедання мы пайшлi са студэнтамi ў поле, трактара з бульбакапалкай
яшчэ не было. Значыць, трэба чакаць. Студэнты расцягнулiся па барознах i пачалi
кiдацца бульбiнамi. Я залёг у густую мураву i вырашыў падумаць пра ўчарашняе.
Але падумаць не ўдалося: недзе зароў трактар. Пачаўся бульбакоп...
PAR
Да абеду мы лёгка выканалi дзённую норму. Здзiўлены здзейсненым, трактарыст падышоў
да мяне, працягнуў руку i вымавiў:
PAR
— Паважаю. З мяне ўвечары лiтр. А да вечара я як бы з вамi...
PAR
I, ускочыўшы ў кабiну, некуды хуценька з’ехаў. За ўдарную працу я абвясцiў, што
ўвечары будзе ў клубе-сталоўцы дыскатэка. Усе тройчы крыкнулi "ўра", i мы пайшлi
на абед. Хутка падцягнулiся i астатнiя атрады. Навiна пра вячэрнюю дыскатэку не
вельмi ўсцешыла Фядота Мiхалыча, бо iснавала, на яго думку, пагроза мясцовай iнтэрвенцыi.
А вось дзяўчатам гэта спадабалася. Яны адразу падляцелi да мяне i запыталiся:
PAR
— Мадэст Пятровiч, а для нас будзе асобная дыскатэка, цi мы разам са студэнтамi?
PAR
Я важна нахмурыў лоб, адчуваючы, як набываю сярод калег аўтарытэт i непазбежнае
з гэтым лiдарства.
PAR
— Гэта пытанне прапрацоўваецца. Але, мяркую, не будзем адрывацца ад моладзi!
PAR
Другi раз за дзень я пачуў радаснае "ўра".
PAR
Студэнты зрабiлi амаль неверагоднае: з дабiтай апаратуры гучала музыка досыць
прыстойна, саракаватовыя лямпачкi, пафарбаваныя ў розныя колеры гуашшу, мiльгацелi
на сценах, а над галавой круцiўся нейкi шар, аблеплены кулiнарнай фольгай. Палову
танцораў складалi госцi навакольных вёсак. Усiм было весела, у гарачым паветры
выразна адчуваўся пах мясцовай самагонкi. Убачыўшы мяне, дыджэй Серж радасна заверашчаў
у мiкрафон:
PAR
— А вось i зачынальнiк вясковага дыскатэчнага руху, суровы i вечна малады Мадэст
Пятровiч. Вiтаем! — уся зала шчаслiва зараўла i запляскала ў далонi. — А зараз
гучыць павольная эратычная кампазiцыя для нашага дарагога выкладчыка.
PAR
Хлопцы i дзяўчаты тут жа прылiплi адно да аднаго i пачалi хiстацца на месцы з
боку ў бок. А да мяне нечакана падскочыла нейкае маладзенькае дзяўчо i з мiлай
усмешкай прамовiла:
PAR
— А можна вас запрасiць на танец?
PAR
Я нават разгубiўся i не паспеў нiчога адказаць, але мой адказ i не быў патрэбны.
Дзяўчына шчыльненька прылiпла да мяне i стала расхiствацца з усё большай амплiтудай.
Я зразумеў, што ўжо танцую.
PAR
— А што вы маўчыце i не забаўляеце даму? — запытала мая партнёрка.
PAR
— А я саромеюся дзяўчат...
PAR
Дзяўчына весела засмяялася.
PAR
— Па вас не скажаш. А мяне, мiж iншым, Алёнай завуць. А вас Мадэстам Пятровiчам.
Вы ў нас заняткi вялi ў тым годзе. Але, пэўна, мяне i не памятаеце.
PAR
— Памятаю, — не задумваючыся, схлусiў я.
PAR
— Не, вы памятаеце Кацьку Бовiну, бо яна з твару на мяне крыху падобная, але
ў яе чацвёрты памер бюста, i ўсе выкладчыкi толькi туды i глядзяць, а на твар
зрэдку для прыстойнасцi.
PAR
"Божухна! — падумалася мне. — Няўжо i я толькi туды i глядзеў? Бо той бюст я
добра памятаю. Якi жах!"
PAR
Траскатня Алёны не спынялася нi на хвiлiну, i ад гэтага думкi неяк рассейвалiся
па ўсёй галаве. Дзякуй Богу, скончылася музыка.
PAR
З палёгкай уздыхнуўшы, я накiраваўся да дзвярэй.
PAR
— А бульбу збiраць нам надакучыла, мы маладзенькага захацелi, мы дзяўчаткам вершыкi
чыталi, — загучаў той жа знаёмы з’едлiвы голас. Ля акна стаялi Марта з Юляй i
iранiчна пазiралi на мяне. Я абурыўся.
PAR
— А што вы тут робiце? А вячэра? А культурная праграма?
PAR
— Усё гатова. Нам толькi захацелася паглядзець, як забаўляюцца дарослыя дзядзечкi!..
PAR
...У дзяўчат было спакойна i ўтульна. Цiхенька iграла прыемная музыка, на стале
ляжала нейкая смаката, народ выпiваў, закусваў i гаманiў. Маё з’яўленне выклiкала
вiр эмоцый.
PAR
— Вiват вялiкаму арганiзатару дыскатэк! — зароў Мiхалыч.
PAR
— Вiват сэксуальнаму маньяку! — падтрымала яго Марта. Усе зарагаталi i дружна
выпiлi за мяне. Я з ахвотай далучыўся да слоў Мiхалыча, абсалютна iгнаруючы злоснае
дзяўчо па iменi Марта. Больш за тое, я пакрысе пачаў заляцацца да Юлi, клапатлiва
падкладаючы ёй у талерку розныя закускi i забаўляючы крыху фрывольнымi анекдотамi.
Гэтая справа, вiдаць, мне спадабалася, бо ў хуткiм часе я дазволiў сабе нават
абняць Юлю за плечы i прашапацець ёй у вуха парачку камплiментаў (прынамсi, мне
падалося, што гэта былi менавiта камплiменты). I тут нешта гучна бразнула. Я павярнуў
галаву i ўбачыў, што Марты за сталом ужо няма. У пакоi павiсла цiшыня. Усе чамусьцi
глядзелi на мяне. Куды мне трэба было глядзець, я не ведаў.
PAR
— Даганяй, — нарэшце вымавiў Мiхалыч, гледзячы проста ў вочы.
PAR
— А чаму я? — нiчога яшчэ не разумеючы, запытаўся я. — I што здарылася?
PAR
— Некаторыя, здавалася б, разумныя мужыкi ў жыццi дурнi дурнямi, — зазначыла
Юлiяна.
PAR
Я цяжка ўздыхнуў i выйшаў з хаты. Зорнае неба здавалася халодным i чужым. Навокал
панавала прыгнятаючая цiшыня, i мне тужлiва захацелася ў горад. Вочы паступова
прызвычаiлiся да цемры, i я разгледзеў каля дрывотнi чыюсьцi постаць. Несумненна,
гэта была Марта. Нiзка павесiўшы галаву, я падышоў да яе i паклаў руку на плячо.
Яно было мяккiм i халодным. "Цiкава, дзе яна ўзяла хустку? Нiколi ж не насiла",
— падумалася мне. Счакаўшы хвiлiну i бачачы, што адпору пакуль няма, паклаў i
другую руку. А затым павольна павярнуў дзяўчыну тварам да сябе. I жахнуўся. На
ўвесь велiзарны рот мне ўсмiхаўся гарбуз. Гэта было агароднае пудзiла!
PAR
— Ты праўда дурны, цi прыкiдваешся? — пачуў я голас Марты. Яна стаяла за маёй
спiнай i назiрала за маiмi заляцаннямi да пудзiла.
PAR
— Пэўна, дурны, — хуценька пагадзiўся я i, адпусцiўшы гарбуз, узяў за руку Марту.
— А ты чаго збегла?
PAR
— А ты чаго выскачыў? — па-адэску пытаннем на пытанне адказала яна.
PAR
— Я за табой.
PAR
— А як жа Юля?
PAR
— А што Юля? Так, сядзелi, жартавалi...
PAR
— Не, ты закончаны балван! — вынесла свой прысуд Марта i моцна прыпала сваiмi
вуснамi да маiх...
PAR
I зноў поле, i зноў бульба. Пасля дыскатэкi студэнты былi падобныя да восеньскiх
мух: няспынна пазяхалi, павольна поўзаючы па барознах. У многiх дзяўчат былi падазрона
апухлыя вусны. Мяркую, што вечар у iх удаўся. А вось што мне рабiць з нечаканым
каханнем, у якiм уначы прызналася Марта? Вiдавочна, што вопыту ў такiх справах
мне не хапала. Ды i сям’я ў мяне ёсць, дзесьцi, думаю, жонка чакае... А заводзiць
раман — гэта ж колькi клопатаў розных: пазабюджэтныя грошы патрэбны, нейкая хата,
паролi i яўкi для сустрэч, легенды для жонкi... Не, надта клопатным падаецца мне
гэта каханне. Ды i малая яна яшчэ, рамантыка ў галаве адна. Трэба шукаць выйсце,
бо за два тыднi, што нам давядзецца тут быць, такога можна накруцiць...
PAR
Выйсце само прыйшло да мяне ў абед. У сталоўку-клуб-дыскабар зайшла паштарка
i гучна закрычала:
PAR
— Хто тут Кузыкiн?
PAR
Усе павярнулiся да мяне, i я быў вымушаны прызнацца:
PAR
— Я.
PAR
— Вам павестка з ваенкамата, — немаведама чаму зарагатала кабецiна, узяла з мяне
подпiс i хуценька з’ехала. Я зiрнуў на пакiнуты лiсток. Так i ёсць: ужо заўтра
я павiнен з’явiцца ў гарадскi ваенкамат. У адваротным выпадку пералiк нейкiх артыкулаў
заканадаўства абяцаў заняцца мной ужо ў iншым месцы. Вось яно, маё збаўленне.
Нiколi яшчэ армiя так не радавала мяне...
PAR
Я хуценька сабраў торбу, пацiснуў усiм рукi i падышоў да Марты.
PAR
— Мы яшчэ сустрэнемся? — сумна запытала яна.
PAR
— Абавязкова! — бадзёра запэўнiў я. — Мы ж у адным iнстытуце працуем. Куды ж
нам дзецца?
PAR
— А апроч працы? — вочы Марты свяцiлiся надзеяй.
PAR
— Не ведаю, даражэнькая. Я ж сямейны... Там будзе бачна...
Я па-сяброўску чмокнуў дзяўчыну ў шчочку i на дзiва хуткiм крокам пайшоў у войска.