Цяперашнi прадстаўнiк гэтай мiжнароднай арганiзацыi поўны спадзяванняў на тое,
што супрацоўнiцтва з Беларуссю будзе трывалым i плённым.
PAR
У Беларусi — новы прадстаўнiк ААН/ПРАААН (Праграмы развiцця Арганiзацыi Аб’яднаных
Нацый). Ім стаў галандзец Антонiус Брук. Ён, дарэчы, прызнаўся журналiстам, што
знайшоў на нашай радзiме шмат падабенстваў са сваёй краiнай, таму ад Беларусi
ў яго самыя цёплыя ўражаннi. Спадар Брук у Беларусi ўжо каля месяца, а днямi ён
афiцыйна заступiў на пасаду, уручыўшы даверчыя граматы прэм’ер-мiнiстру краiны
Сяргею Сiдорскаму. Антонiус Брук таксама будзе прадстаўляць у нашай краiне i Фонд
ААН у галiне народанасельнiцтва.
PAR
— Падчас нашай сустрэчы са спадаром прэм’ер-мiнiстрам мы прыйшлi да агульнага
разумення таго, што супрацоўнiцтва Беларусi i ААН мае вялiкi патэнцыял, якi неабходна
поўнасцю выкарыстоўваць, — падкрэслiў Антонiус Брук. — I хоць у апошнiя гады арганiзацыi
сiстэмы ААН змаглi дасягнуць рэкорднага па мерках Беларусi ўзроўню тэхнiчнай дапамогi,
якая прадастаўляецца краiне ў 2007 годзе (гэта лiчба склала каля 20 млн долараў),
мы прыйшлi да агульнага разумення, што гэты ўзровень варта не толькi падтрымлiваць,
але i павялiчваць надалей.
PAR
Новы прадстаўнiк ААН пры гэтым заўважыў, што прыцягваць рэсурсы ў Беларусь становiцца
ўсё цяжэй. Справа ў тым, што галоўны крытэрый для аказання донарскай дапамогi
— гэта паказчыкi ВУП на душу насельнiцтва, узроўню адукацыi i чаканай працягласцi
жыцця.
PAR
— У Беларусi яны, на шчасце, досыць высокiя, i працягваюць расцi, — паведамiў
спадар Брук.
PAR
Ён таксама выказаў спадзяванне, што агульная грантавая падтрымка Беларусi праз
сiстэму ААН дасягне 80—85 млн долараў за перыяд 2006 — 2010 гадоў.
PAR
У той жа час спадар Брук адзначыў, што Беларусь таксама можа дапамагаць развiццю
iншых краiн — дзялiцца з iмi сваiмi ведамi, экспертным вопытам, а магчыма, у нейкi
час i рэсурсамi.
PAR
Адно з самых актуальных пытанняў — супрацоўнiцтва Беларусi i ААН у сферы атамнай
энергетыкi.
PAR
Намеснiк мiнiстра замежных спраў Беларусi Вiктар Гайсёнак у сваю чаргу падкрэслiў:
PAR
— Калi мы будзем будаваць атамную электрастанцыю, а ў нас такi намер ужо выразна
сфармiраваўся, мы павiнны будзем паставiць яе пад кантроль МАГАТЭ. Гэта азначае,
што будаўнiцтва без супрацоўнiцтва з МАГАТЭ, будзе проста немагчымым. МАГАТЭ будзе не толькi кантраляваць нашу дзейнасць у ядзернай сферы, але i аказваць
— нават ужо аказвае — iстотную падтрымку на падрыхтоўчых этапах будаўнiцтва станцыi.